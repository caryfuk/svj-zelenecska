---
slug: novinky-2022-duben
title: Dubnové novinky
date: 2022-04-10
author: caryfuk
tags:
  - "2022"
  - oznameni
---

### Co nového se zatím událo
- V průběhu ledna a února proběhlo **pátrání po původní projektové dokumentaci** bytového domu. Zjistili jsme, že **stavební úřad ani archiv jí bohužel nedisponují**
- Začátkem března proběhla **výměna části vodoměrů**<br />
  Akce zatím nebyla plně dokončena jak z důvodu nepřítomnosti některých vlastníků, tak i z důvodu stavu stoupaček, který výměnu některých vodoměrů komplikuje. Jakmile bude znám termín pro dokončení výměny a opravy, budeme včas všechny dotčené vlastníky informovat.
- V první polovině března proběhla **instalace nových čipových klik** na všech vchodových branách
- Od začátku března probíhá **příprava projektové dokumentace** s využitím podkladů z jiného domu v Zelenečské ulici.
 
### Projekt zateplení domu
V tuto chvíli probíhá dokončování návrhu úprav “obálky” domu. Projektant navrhuje zateplovat [šedým grafitovým polystyrenem](https://www.zofi.cz/sedy-grafitovy-fasadni-polystyren-v-cem-je-lepsi-nez-bily?gclid=Cj0KCQjwgMqSBhDCARIsAIIVN1W8IyFojQmafP6IvwPgY9cQsvxWAiUwN97lHbx0AmZpCtjwnT4TQFYaAhJIEALw_wcB), který je v porovnání s vatou levnější, snáze se s ním pracuje a ve srovnání s obyčejným polystyrenem má o 20% vyšší izolační účinnost.
 
Bylo nám doporučeno izolovat i střechu, od jejíž poslední opravy uplynulo 14 let. Její asfaltová hydroizolace je zvětralá viz. [přiložené fotografie](https://photos.app.goo.gl/FiLWe1EEseUoC5aq5). Více info o zvětrávání asfaltových hydroizolačních materiálů [zde](https://www.izolace.cz/clanky/asfaltove-hydroizolace-mikroskopicke-zkoumani-asfaltovych-hydroizolacnich-materialu/). Rádi bychom před případným rozhodnutí o opravě střechy měli odhad její zbývající životnosti a potenciál úspor plynoucí z instalace nové izolace.
 
Prostory suterénu budou mít dle návrhu zateplený strop, což je třeba nejen z důvodu zvýšení komfortu v přízemních bytech, ale i pro dosažení na dotaci zelená úsporám.
 
Architektonický návrh do značné míry zachovává původní styl a charakter bytového domu a současně respektuje různé nároky vlastníků na velikost balkonu, jeho tvar a v důsledku i jeho vliv na prostup přirozeného světla do bytových jednotek.
 
**Existující balkony budou nahrazeny zavěšenými, s tyčovým zábradlím a dlážděnou podlahou. Rozměry balkonu budou 2800 mm x 1000 mm šířky od zateplení.** Balkony s dlážděnou podlahou musí mít větší nosnost a proto jsou dražší ve srovnání s balkony s plechovou podlahou, nebo s balkony s podlahou z gumové pryže, jejich údržba je však snazší. Na plechové balkony není možné z důvodu jejich nižší nosnosti dodatečně dlažbu instalovat. Tyčové zábradlí je levnější ve srovnání se skleněným. Na zábradlí balkonu bude možné dokoupit krycí síťovinovou UV odolnou plachtu v jednotném designu tak, aby vlastníci měli individuálně možnost volby stupně soukromí, ale současně byl maximálně zachován jednotný styl všech balkonů.
 
**Odhad nákladů za balkon výše zmíněných parametrů se pohybuje v rozmezí mezi 130 až 150 tisíci Kč za kus.**
 
**Vlastníci bytových jednotek, jejichž součástí balkon není, si jej budou moci na vlastní náklady doplnit. V těchto případech cenu balkonu navýší náklady na přípravnou fázi - stavební práce, nová okenní výplň, překládka topení. Hrubý odhad celkové ceny je v tomto případě 150 - 200 tisíc Kč. Forma financování je v případě instalace nového balkonu na vlastníkovi jednotky.**

Doplňkové balkony doporučujeme umístit v řadě nad sebou na západ od vchodových bran a na východní, anebo západní fasádu - viz. přiložené schéma. Návrh umístění a podoby balkonů vychází ze snahy maximálně zachovat původní ráz domu a současně zvýšit komfort pro vlastníky. Cílem je vytvoření určitého řádu symetrie fasády a praktičnosti seskupení balkonů nad sebou.
 
**Projekt počítá s odstraněním společných balkonů na severní straně a jejich nahrazení tzv. francouzskými okny se zábradlím a to z důvodu finanční a energetické úspory.** Užitná hodnota severních společných balkonů neodpovídá nákladům potřebným na jejich opravu, izolaci a údržbu v budoucnosti.
 
Předpokládáme, že mříže v oknech sklepních prostor a na bytových jednotkách nebudou po zateplení rozměrově odpovídat. Je možné uvažovat o jejich kompletní výměně a nebo pro bytové jednotky zabezpečit ochranu bezpečnostními skly a bezpečnostním kováním, tj. okna by v takovém případě mohla být při zachování srovnatelného stupně zabezpečení bez mříží.
<br />
<iframe src="https://drive.google.com/file/d/1BnBgezp1gu9BbJK2dvkkthXZkNKzFhzL/preview" allow="autoplay"></iframe>

 
### Na základě výše uvedených informací vás prosím o vyjádření vašeho zájmu o instalaci balkonu do 18. 4. 2022
**V případě, že v současnosti nemáte balkon, máte zájem o jeho přidání k vaší bytové jednotce? ANO - NE**
 
Odpovídat můžete mailem na adresu zelenecska.svj@gmail.com, nebo vhozením lístku s vaším jménem a vyjádřením vašeho zájmu do schránky předsedy Pavla Moravce v domě 510/59. V případě otázek mě prosím kontaktujte.

**V okamžiku, dokončení přípravy projektu svoláme schůzi, kde proběhne prezentace výsledků práce projektanta. Následně bude možné zahájit výběrové řízení na dodavatele a podat žádost na dotaci Nová zelená úsporám.**