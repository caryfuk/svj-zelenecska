---
slug: novinky-2023-zari
title: Zářijové novinky 2023
date: 2023-09-17
author: caryfuk
tags:
  - "2023"
  - oznameni
---

Vážení vlastníci,

v červencových novinkách jsem Vás informoval o znovuzahájení stavebního řízení a událostech od našeho posledního setkání na shromáždění.

Na konci července nás stavební úřad vyzval k úpravě projektu tak, aby žádné balkóny nezasahovaly do neodkoupených pozemků. Tou dobou také dva vlastníci podali odvolání ke stavebnímu řízení. V několika bodech zpochybňují dohody vlastníků prezentované a odsouhlasené na shromážděních a v hlasování per rollam.

Jednotlivé námitky jsme konzultovali s právníkem. Pracovnice stavebního úřadu, paní Hačecká, nám sdělila, že po úpravě projektu vydá stavební povolení. Koncem července jsme se obrátili na projektanta, pana Vernera, který zapracoval požadované změny a tu část připomínek, kterou bylo možné zohlednit. Prvního srpna byl upravený projekt předložen stavebnímu úřadu. Změny zahrnovaly:

- odstranění 1 balkónu na severní straně, kde jsme neodkupovali pozemek v šíři balkónu, protože jsme věděli, že tento balkón budeme odstraňovat
- odstranění 1 balkónu na východní straně, kde jsme též pozemek neodkupovali, protože vlastník si dále již balkón nepřál
- odstranění 1 balkónu na západní straně
- balkóny dvou vlastníků na jihu jsme na základě textu odvolání změnili ze zavěšených na původní (v případě zájmu vlastníků je stále možné využít závěsný systém)
- oprava odhalených nedostatků

Tou dobou se na nás opět obrátila také policie s požadavkem upřesnit financování jednotlivých balkónů. Cílem bylo ověřit, zda-li se vlastníci nedisponující balkóny na jejich financování nepodílí. Policie si také vyžádala informace o posledním dění a odvolání dvou vlastníků ve stavebním řízení.

V průběhu srpna jsme zjišťovali stav stavebního povolení a telefonicky komunikovali s paní Hačeckou ze stavebního úřadu, která nám sdělila, že z důvodu odvolání vlastníků potřebuje konzultovat věc s právním oddělením.

Podle nejnovějších informací ze stavebního úřadu by stavební povolení mělo být vydáno zítra, 17. 9. 2023. Informaci o vydání stavebního povolení obdržíte také do Vašich datových nebo poštovních schránek. Vydáním stavebního povolení se rozběhne lhůta pro odvolání. Pokud se někdo z účastníků odvolá, bude o věci rozhodovat magistrát a velmi pravděpodobně bychom tento rok nestihli zahájit práce. Znamenalo by to také, že bychom opět museli jednat s bankou a řešit čerpání úvěru.

Pro následující týden připravujeme organizaci přesunu nebo výměny radiátorů u dotčených vlastníků podle jejich individuálních požadavků.

__Další informace:__

Ve spolupráci s firmou JiViŠ jsme získali cenové nabídky na výměnu stoupaček (voda, odpad, plyn).

Paní Hrůnková se rozhodla odstoupit z funkce člena výboru.

Pro další postup bude třeba svolat shromáždění. Budeme Vás dále informovat. V případě jakýchkoliv dotazů ke všemu výše zmíněnému prosím pište nebo volejte.
