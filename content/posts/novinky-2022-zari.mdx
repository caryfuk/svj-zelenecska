---
slug: novinky-2022-zari
title: Zářijové novinky
date: 2022-09-14
author: caryfuk
tags:
  - "2022"
  - oznameni
---
Na začátku tohoto měsíce **byla schválena žádost o dotaci na snížení energetické náročnosti našeho domu**. Po dokončení revitalizace a zateplení nám tak **budou vyplaceny bez jednotek tisíc celkem tři miliony korun**, což je v souladu s tím, co jsme prezentovali na červnovém shromáždění. Čerpání dotace nám umožní předčasně splatit část úvěru, který jsme si na realizaci připravili u ČSOB.

**Minulý týden proběhlo zasedání zastupitelstva Prahy 14, kde mělo dojít na projednání naší žádosti o odkup části městského pozemku přiléhajícího k našemu domu.** Stavební úřad nám podání žádosti uložil jako podmínku udělení stavebního povolení a tedy jsme ji bezodkladně podali, abychom prodlením neohrozili realizaci našeho záměru. **Dle stavebního úřadu je podání žádosti jedinou překážkou udělení stavebního povolení.**

**Bohužel tento týden jsme se dozvěděli, že projednání naší žádosti se vůbec nedostalo na pořad a že další šanci budeme mít až na dalším zasedání po volbách.** Naše akce má návaznosti, které nečinnost zastupitelstva pod vedením pana Zajace z ODS velmi zkomplikovala. Je to s podivem i proto, že cílem naší snahy je i dosažení úspor energie.

**Dnes jsme získali vyjádření stavebního úřadu k našemu záměru zahájit alespoň práce nepodléhající stavebnímu povolení**, tedy především práce v suterénu a na střeše domu. S těmito máme v plánu začít již v průběhu září.

Vše výše zmíněné jsme již debatovali s naším projektantem, stavební firmou, stavebním dozorem, specialistou BOZP, poskytovatelem úvěru ČSOB a dalšími, kterých se věc nějak týká, nebo kteří nám mohou nějak pomoci.

Jeden z vlastníků mě v předstihu informoval o svém záměru odvolat se proti vydání stavebního povolení. Důvodem avizovaného odvolání se je údajně nesouhlas s přidáním 2 balkonů na západní straně domu k jednotkám, jejichž vlastníci si balkony financují na vlastní náklady. Toto nás vystavuje riziku dalšího zdržení, protože vyřízení může magistrátu trvat i několik měsíců.

## Co bude následovat?

**Vzhledem k tomu, co se událo, bohužel neočekáváme, že by se podařilo zateplit celý dům již pro letošní topnou sezonu**, což je s ohledem na rostoucí ceny energií politováníhodné.

**Koncem tohoto týdne rozešleme zálohové faktury vlastníkům, kteří vyjádřili svá přání přidat ke svým bytovým jednotkám balkon a dále těm, kteří nyní disponují balkonem na severní straně a vyjádřili zájem namísto něj získat balkon na jižní straně domu.**

**Vzhledem k zahájení prací v průběhu září, bude pro účely zateplování nutné zpřístupnit sklepní kóje. Pokusíme se dohodnout se stavitelem nějaký rozumný harmonogram prací tak, abychom toto nemuseli řešit vše najednou a abychom věděli, kdy přijde na pořad která část sklepních prostor.**

Snad pozitivní zprávou je, že **pravděpodobně budeme moci využít dotací na energie.** Spojili jsme se již v tomto ohledu s naším dodavatelem tepla - Pražskou teplárenskou, kde ještě přesné podmínky nemohou komunikovat, ale mají v plánu je zveřejnit na začátku října, kdy by mělo být možné začít podávat žádosti. Budeme se tímto zabývat a dále Vás informovat.

Děkuji těm z Vás, kteří mně, nebo paní Hrůnkové již poslali své individuální požadavky a omlouvám se těm, kterým jsem ještě neodpověděl. Vyzývám také Vás všechny, kteří jste tak ještě neučinili, aby jste dále neotáleli. Vše si zapisujeme a brzy se s Vámi spojíme. Máte-li jakékoliv otázky k čemukoliv, co jsem zmínil, chcete-li se dozvědět více detailů o čemkoliv z toho, co jsme zatím udělali, nebo si prostě popovídat o čemkoliv, co jakkoliv souvisí s naším SVJ, pište a volejte prosím!

Za výbor SVJ,
Pavel Moravec
