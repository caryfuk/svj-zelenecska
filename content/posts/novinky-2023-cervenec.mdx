---
slug: novinky-2023-cervenec
title: Červencové novinky 2023
date: 2023-07-03
author: caryfuk
tags:
  - "2023"
  - oznameni
---

Vážení vlastníci,

předminulý týden stavební úřad poštou odeslal oznámení o zahájení pokračování stavebního řízení, které bylo přerušeno až do okamžiku vypořádání námitky městské části Praha 14 ohledně odkupu pozemků. Po doručení oznámení do schránek běží desetidenní lhůta pro připomínkování a po uplynutí této již nic nebrání v cestě vydání stavebního povolení a bude možné zahájit stavební práce.

Před rokem jsme si odsouhlasili projekt revitalizace, uzavření smlouvy s dodavatelem stavby a získání úvěru. Hlavním cílem bylo zlepšit tepelnou izolaci domu, uspořit na jeho vytápění v zimě a naopak omezit jeho přehřívání v létě. Izolaci střechy a suterénu již máme za sebou. Nyní nás čeká zateplení fasády a výměna balkónů za zavěšené s designem, který odkazuje na ten současný. Zvolené řešení umožňuje eliminaci tepelných mostů a přidání nových balkónů u těch vlastníků, kteří si je vyžádali a dopředu uhradili. Nové balkóny zlepší komfort uživatelů bytových jednotek a zvýší hodnotu jejich nemovitosti. Nejdůležitějším přínosem je nejen malé navýšení plochy balkónů (oproti jejich zmenšení o vrstvu izolace, ke kterému by došlo v případě opravy stávajících), ale také možnost přesunutí původních severních balkónů na jižní stranu a připojení těchto balkónů přímo k bytovým jednotkám. Tímto také šetříme nemalou sumu, protože řešení umožňuje neodkupovat pás pozemku v šíři balkónů na severní straně.

Projekt revitalizace se bohužel ukázal být podstatně časově náročnější, než jsme na počátku doufali. V důsledku zdržení, které bylo zapříčiněno pomalostí vyřízení odkupu pozemku na straně MČ Praha 14, jsme museli zažádat o prodloužení maximální doby čerpání úvěru do konce tohoto roku. Ostatní parametry úvěru zůstaly beze změny. Pokud bychom překročili i tuto lhůtu, zatím nevíme, jaké důsledky by z toho pro nás plynuly. Nečerpání úvěru banka trestá sankcí ve výši 1% nevyčerpané částky. Úrokové sazby a stejně tak ceny materiálů v uplynulém roce stouply. Balkóny jsou již vyrobené za ceny z roku 2022 a čekají na montáž. Při případném odložení realizace budeme pravděpodobně nuceni platit za jejich uskladnění u výrobce.

Od zahájení příprav na začátku roku 2022 jsme stihli vyřešit/řešíme následující:

- výběrové řízení na inženýring
- zjišťování preferencí a příprava projektu
- výběrové řízení na realizační firmu
- řešení úvěru
- [odkup pozemků](https://zelenecska.info/images/pozemky.png)
- vyklizení společných prostor
- stavební dozor při práci na střeše a ve sklepích
- příprava shromáždění a per rollam
- výměna elektronických zámků
- výběrové řízení na výměnu stoupaček
- výběr správcovské firmy a předávání agendy
- trestní oznámení a vyšetřování policií
- havárie kanalizačních a vodovodních stoupaček
- koordinace překládky topení pro vybrané balkony

Jakmile budeme znát datum opětovného zahájení prací, nebo jinou důležitou skutečnost, budeme Vás v předstihu informovat. V případě jakýchkoliv dotazů nebo přípomínek, prosím pište, nebo volejte.

Upozorňujeme také na pravidelnou odstávku teplé vody, která proběhne ve dnech 8. 7. - 18. 7.